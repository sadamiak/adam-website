---
templateKey: blog-post
title: Rocznica powstania w getcie warszawskim
date: 2019-04-18T23:51:56.457Z
description: >
  Powstańcy z warszawskiego getta stanęli do walki nie mając nadziei na
  zwycięstwo nad hitlerowcami. Wybrali śmierć z bronią w ręku. Piekło Holokaustu
  i II wojny światowej musi być dla nas przestrogą. Gdy nie żyje już żaden z
  powstańców z warszawskiego getta i odchodzą ostatni świadkowie II wojny
  światowej, to na nas wszystkich spoczywa odpowiedzialność za podtrzymywanie
  pamięci o ich poświęceniu i cierpieniu.
---
Wziąłem udział w obchodach wybuchu powstania w getcie warszawskim m.in. wraz z Barbarą Labudą i Olgierdem Łukaszewiczem. 

![](/img/getto.jpg)

„Jak się przyglądasz złu i odwracasz głowę albo nie pomagasz, kiedy możesz pomóc, to stajesz się współodpowiedzialny. Bo twoje odwrócenie głowy pomaga tym, którzy dopuszczają się zła”, pisał Marek Edelman, jeden z przywódców powstania. Dlatego nie możemy pozwolić, aby obudziły się demony przeszłości – rasizm, nacjonalizm, szowinizm. Dlatego nie ma i nie będzie naszej zgody na mowę nienawiści, na dyskryminację czy antysemityzm. Nigdy więcej!

Naszym obowiązkiem jest też pielęgnowanie pamięci o tysiącletniej historii polskich Żydów i przywracanie jej w przestrzeni i świadomości publicznej. Dlatego dziś odwiedziłem też cmentarz żydowski na Bródnie, który dopiero w ostatnich latach ocalono od całkowitej dewastacji i zapomnienia za sprawą Bejt Almin - Dom Wieczności, oraz Pomnik Wspólnego Męczeństwa Żydów i Polaków wzniesiony za sprawą Fundacji Rodziny Nissenbaumów na zbiorowej mogile 7 tysięcy Żydów i Polaków zamordowanych w czasie II wojny światowej odkrytej w 1988 roku.
